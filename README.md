# INDRA Mini Backup Power System အကြောင်း

မြို့ပြနှင့်ကျေးလက်ဒေသနေ လူထု၏ လျှပ်စစ်ဓာတ်အား အခက်အခဲများ လျော့ပါးစေရန် ရည်ရွယ်၍ ဤ Opensource Project ကို ဆောင်ရွက်ထားခြင်း ဖြစ်ပါသည်။ 

ပြည်တွင်း စျေးကွက်တွင် လွယ်လင့်တကူ ဝယ်ယူ ရရှိနိုင်သည့် ပစ္စည်းများကို အသုံးပြု၍ အရန်လျှပ်စစ်ဓာတ်အားပေးစနစ် (Backup Power System) ကို လျှပ်စစ်သွယ်တန်းမှုဆိုင်ရာ အခြေခံ သိရှိရုံမျှဖြင့် လွယ်ကူ ရိုးရှင်းစွာ တည်ဆောက်နိုင်စေရန် ပြင်ဆင်ထားပါသည်။ ထို့အပြင် ကုန်ကျစရိတ် သက်သာစွာဖြင့် စွမ်းရည် မြင့်မားသော အရန်လျှပ်စစ်ဓာတ်အားပေးစနစ် ဖြစ်စေရန် အတွက်လည်း တတ်စွမ်းသမျှ ပြင်ဆင်ထားပါသည်။ 

ဤ စနစ်ကို အသုံးပြု၍ မြို့ပြနှင့်မြို့ပြဝန်းကျင်ဒေသများ (Urban and Peri-urban Areas) နှင့် လျှပ်စစ်ဓာတ်အား မရရှိသေးသည့် ကျေးလက်ဒေသများ (Rural Area)၊ ဝေးလံ ခေါင်သီသည့် နေရာများ (Far-flung/Remote Places) တွင် AC လျှပ်စစ်ဓာတ်အားနှင့် DC လျှပ်စစ်ဓာတ်အားကို ရယူ အသုံးပြုနိုင်စေရန် ဆောင်ရွက်ထားပါသည်။  

ဤ Opensource Project တွင် ဖော်ပြထားသည့် ပုံစံများကို အသုံးပြု၍ မြို့ပြနှင့်မြို့ပြဝန်းကျင်ဒေသများ (Urban and Peri-urban Areas) တွင် နေရောင်ခြည်စွမ်းအင်နှင့် မြန်မာလျှပ်စစ်ဓာတ်အားလုပ်ငန်း (EPC) မှ ဖြန့်ဖြူးသည့် လျှပ်စစ်ဓာတ်အားကို တွဲဖက်၍ ဘက်ထရီကို အားဖြည့်သွင်းခြင်း၊ ဘက်ထရီ အတွင်း သိုလှောင်ထားသည့် စွမ်းအင် ပြန်လည် ထုတ်ယူ သုံးစွဲခြင်းကို ဆောင်ရွက်နိုင်မည် ဖြစ်သည်။

ထို့အပြင် လျှပ်စစ်ဓာတ်အား မရရှိသေးသည့် ကျေးလက်ဒေသများ (Rural Area) ၊ ဝေးလံ ခေါင်သီသည့် နေရာများ (Far-flung/Remote Places) တွင် နေရောင်ခြည်စွမ်းအင် (Solar Power) ကို အသုံးပြု၍ ဘက်ထရီကို အားဖြည့်သွင်းခြင်း၊ ဘက်ထရီ အတွင်း သိုလှောင်ထားသည့် စွမ်းအင် ပြန်လည် ထုတ်ယူ သုံးစွဲခြင်းကို ဆောင်ရွက်နိုင်မည် ဖြစ်သည်။ 

ဤ Opensource Project တွင် ဖော်ပြထားသည့် Circuit Diagram များ၊ တပ်ဆင်မှုဆိုင်ရာ နည်းလမ်းများ အားလုံးကို မည်သူမဆို လွတ်လပ်စွာ အခမဲ့ အသုံးပြုနိုင်ပါသည်။ ဤ Opensource Project ပါ ပုံစံ (Design) ကို အခြေခံ၍ မိမိ၏ လိုအပ်ချက်နှင့် ကိုက်ညီမှု ရှိအောင် ချဲ့ထွင်ခြင်း၊ ပြင်ဆင်ခြင်း၊ ပြောင်းလဲခြင်းတို့ကို လွတ်လပ်စွာ ဆောင်ရွက်နိုင်ပါသည်။ သို့ရာတွင် ချဲ့ထွင်ခြင်း၊ ပြင်ဆင်ခြင်း၊ ပြောင်းလဲခြင်းကြောင့် ဖြစ်ပွားသည့် အကျိုးဆက်ကို မိမိတို့ အနေဖြင့် တာဝန်ယူမည် မဟုတ်ပါ။ 

ဤ Opensource Project ပါ ပုံစံ (Design) ကို တိုက်ရိုက် (သို့မဟုတ်) မှီငြမ်းကိုးကား အသုံးပြုပြီး ငွေကြေး အကျိုးအမြတ် မမျှော်မှန်းသည့် လုပ်ငန်းများ (Non-profit) နှင့် စီးပွားဖြစ် လုပ်ငန်းများ (Commercial) တွင်လည်း လွတ်လပ်စွာ အခမဲ့ အသုံးပြုနိုင်ပါသည်။  

စီးပွားဖြစ် လုပ်ငန်းများ (Commercial) ဆောင်ရွက်မည် ဆိုလျှင် INDRA Innovation & Communication ၏ Opensource Project ကို အသုံးပြု၍ ဆောင်ရွက်ကြောင်း (သို့မဟုတ်) မှီငြမ်းကိုးကား၍ ဆောင်ရွက်ကြောင်း ဖော်ပြလိုပါက ဖော်ပြနိုင်ပါသည်။ မဖော်ပြဘဲ နေလိုလျှင်လည်း မိမိတို့ အနေဖြင့် ကန့်ကွက်ရန် မရှိပါ။ 

သို့ရာတွင် ရောင်းသူ ဝယ်သူ နှစ်ဦးနှစ်ဘက် မျှတသည့် စျေးနှုန်းဖြင့်သာ ထုတ်လုပ် ရောင်းချရန်၊ သမ္မာအာဇီ၀ကျစွာဖြင့် လုပ်ငန်း လည်ပတ်ရန်၊ လုပ်သားများကို သင့်တင့်မျှတသော လုပ်ခလစာ ပေးရန်နှင့် လုပ်ငန်းခွင် အန္တရာယ် ကင်းရှင်းရေး အသုံးအဆောင်များ ပံ့ပိုးပေးရန် INDRA Innovation & Communication အနေဖြင့် မိမိတို့၏ Opensource Project ကို အသုံးပြု၍ စီးပွားဖြစ် ထုတ်လုပ်မည့် လုပ်ငန်းရှင်များကို အလေးအနက် တိုက်တွန်းလိုပါသည်။ 

<b>ဤ Opensource Project ၏ တစ်ခုတည်းသော ရည်ရွယ်ချက်မှာ လူထု၏ အခက်အခဲများ လျော့ပါး သက်သာစေရေး ဖြစ်ပါသည်။</b>

# အရန်လျှပ်စစ်ဓာတ်အားပေးစနစ် (Backup Power System) Model ပုံစံများ 

အရန်လျှပ်စစ်ဓာတ်အားပေးစနစ် (Backup Power System) ကို Model ပုံစံ (၃) ခွဲ၍ ပြင်ဆင်ထားပါသည်။ 

![Model 01](https://github.com/maungnelynnaung/indra-mini-backup-power/blob/main/model_01_concept.JPG)

Model 01 – National Grid (EPC) မှ လျှပ်စစ်ဓာတ်အား ရရှိသည့် မြို့ပြ (သို့မဟုတ်) ကျေးလက်ဒေသများတွင် လျှပ်စစ်ဓာတ်အား ပြတ်တောက်မှု အခက်အခဲ ဖြစ်ပေါ်ချိန်၌ ဤ အရန်လျှပ်စစ်ဓာတ်အားစနစ်ကို အသုံးပြုနိုင်စေရန် ရည်ရွယ်ပါသည်။ အရန်လျှပ်စစ်ဓာတ်အားစနစ်၏ ဘက်ထရီကို ဆိုလာစွမ်းအင်ကို အသုံးပြု၍ဖြစ်စေ၊ EPC လျှပ်စစ်ဓာတ်အားကို အသုံးပြုဖြစ်စေ လျှပ်စစ်ဓာတ်အား ဖြည့်သွင်းနိုင်ပြီး၊ လိုအပ်ချိန်တွင် AC လျှပ်စစ်ဓာတ်အားနှင့် DC လျှပ်စစ်ဓာတ်အား (၂) မျိုးလုံးကို ထုတ်ယူ အသုံးပြုနိုင်မည် ဖြစ်ပါသည်။ ဤစနစ်တွင် ဆိုလာပြားများ တပ်ဆင်ရန် နေရာ လိုအပ်မည် ဖြစ်သည်။ 

![Model 02](https://github.com/maungnelynnaung/indra-mini-backup-power/blob/main/model_02_concept.JPG)

Model 02 - National Grid (EPC) မှ လျှပ်စစ်ဓာတ်အား ရရှိသည့် မြို့ပြနေ လူထု (အထူးသဖြင့် အိမ်ခေါင်မိုး မရှိသည့် တိုက်ခန်းများတွင် နေထိုင်သူများ) အနေဖြင့်  လျှပ်စစ်ဓာတ်အား ပြတ်တောက်မှု အခက်အခဲ ဖြစ်ပေါ်ချိန်၌ အသုံးပြုနိုင်စေရန် ရည်ရွယ်ပြီး ဒီ စနစ်ကို ပြင်ဆင်ထားပါသည်။ အရန် လျှပ်စစ်ဓာတ်အားစနစ်၏ ဘက်ထရီကို EPC လျှပ်စစ်ဓာတ်အားကို အသုံးပြု၍ လျှပ်စစ်ဓာတ်အား ဖြည့်သွင်းမည် ဖြစ်ပြီး၊ လျှပ်စစ်ဓာတ်အား ပြတ်တောက်ချိန် (သို့မဟုတ်) လိုအပ်ချိန်တွင် ဘက်ထရီ အတွင်း သိုလှောင်ထားသည့် စွမ်းအင်ကို ပြန်လည် ထုတ်ယူ သုံးစွဲမည် ဖြစ်သည်။ AC လျှပ်စစ်ဓာတ်အားနှင့် DC လျှပ်စစ်ဓာတ်အား (၂) မျိုးလုံးကို ထုတ်ယူ အသုံးပြုနိုင်မည် ဖြစ်ပါသည်။ ဆိုလာပြား၊ Charge Controller နှင့် ဆက်စပ်ပစ္စည်းများ ကုန်ကျစရိတ်ကို လျှော့ချနိုင်မည် ဖြစ်သည်။ 

![Model 03](https://github.com/maungnelynnaung/indra-mini-backup-power/blob/main/model_03_concept.JPG)

Model 03 - National Grid (EPC) မှ လျှပ်စစ်ဓာတ်အား မရရှိသော ကျေးလက်ဒေသနေ လူထု အနေဖြင့် ဆိုလာစွမ်းအင်ကို အသုံးပြု၍ AC လျှပ်စစ်ဓာတ်အားနှင့် DC လျှပ်စစ်ဓာတ်အား (၂) မျိုးလုံးကို ထုတ်ယူ သုံးစွဲနိုင်စေရန် ပြင်ဆင်ထားပါသည်။ 

# အရန်လျှပ်စစ်ဓာတ်အားစနစ် တည်ဆောက်ရန် လိုအပ်သည့်ပစ္စည်းများနှင့် ကုန်ကျစရိတ် 

![Cost Summary](https://github.com/maungnelynnaung/indra-mini-backup-power/blob/main/cost_summary.png)

![Cost Breakdown](https://github.com/maungnelynnaung/indra-mini-backup-power/blob/main/bill_of_materials.png)

မှတ်ချက် - ၂၀၂၂ ခုနှစ် နိုဝင်ဘာ ၂၉ ရက်နေ့ မန္တလေးမြို့ ပေါက်စျေးများကို အခြေခံ၍ တွက်ချက်ထားခြင်း ဖြစ်ပါသည်။ စျေးနှုန်း အပြောင်းအလဲ အချိန် မရွေး ဖြစ်ပေါ်နိုင်ပါသည်။ 

# အရန်လျှပ်စစ်ဓာတ်အားစနစ် တပ်ဆင်ရန် လိုအပ်သည့် ကိရိယာ တန်ဆာပလာများ 

+ လွန်ပူ
+ ပလာယာ
+ ဝက်အူလှည့်
+ ဂွ (ဂွင်းဂွ)
+ ပေကြိုး
+ Tester 
+ မီးကြိုးကပ်တိပ်
+ Multimeter/Clamp Meter (ရှိလျှင် သုံးရန်)

# Schematic and Pictorial Diagrams 

## Model 01 (Schematic and Pictorial Diagrams )
![Model 01 Schematic](https://github.com/maungnelynnaung/indra-mini-backup-power/blob/main/model_01_schematic.jpg)
![Model 01 Pictorial](https://github.com/maungnelynnaung/indra-mini-backup-power/blob/main/model_02_pictorial.jpg)

### Model 01 တပ်ဆင်နည်း 

+ ပါဝင်ပစ္စည်းများကို နေရာချထားပါ။
+ MCCB Breaker နှင့် MCB Breaker တို့ကို ပိတ်ထားပါ။
+ Solar Charge Controller ၏ Battery ပုံပါ ငုတ်နှစ်ခုကို MCB Breaker ၏ အဝင်ငုတ် ၁ နင့် ၂တို့တွင် ဆက်သွယ်ပါ။ အပေါင်း အနုတ် မှန်ကန်စွာ တပ်ဆင်ထားခြင်း ရှိ မရှိ စစ်ဆေးပါ။ 
+ DC Voltmeter ၏ ပါဝါကြိုး တစ်စနှင့် Battery Charger ၏ အားသွင်းကြိုး တစ်စ တို့ကို MCB Breaker ၏ အဝင်ငုတ် ၁ တွင် ဆက်သွယ်ပါ။ထို့နောက် DC Voltmeter ၏ ကျန်ပါဝါကြိုး တစ်စနှင့် Battery Charger ၏ ကျန်အားသွင်းကြိုး တစ်စ တို့ကို MCB Breaker ၏ အဝင်ငုတ် ၂ တွင် ဆက်သွယ်ပါ။
+ Inverter ၏ ပါဝါအဝင် ငုတ်နှစ်ခု ကို  MCB Breaker ၏ အဝင်ငုတ် ၁ နှင့် ၂ တို့တွင် ဆက်သွယ်ပါ။
+ Inverter ၏ AC အထွက်ကြိုးနှစ်စ မှ တစ်စကို Relay ၏ Pin နံပါတ် ၅ သို့လည်းကောင်း၊ကျန် တစ်စကို Pin နံပါတ် ၄ သို့လည်းကောင်း ဆက်သွယ်ပါ။
+ AC Voltmeter ၏ ပါဝါငုတ်တစ်ခု နှင့် AC Outlet ၏ N ငုတ်တို့ကို Relay ၏ Pin နံပါတ် ၈ တွင်လည်းကောင်း၊ AC Voltmeter ၏ ကျန်ပါဝါငုတ်တစ်ခု နှင့် AC Outlet ၏ L ငုတ်တို့ကို Relay ၏ Pin နံပါတ် ၁ တွင်လည်းကောင်း ဆက်သွယ်ပါ။
+ MCCB Breaker ၏ အထွက်ငုတ် ၁ နှင့် ၂ တွင် Battery Charger ၏ ပါဝါကြိုးတို့ကို ဆက်သွယ်ပါ။
+ Relay ၏ Pin နံပါတ် ၆ နှင့် ၇ တို့ကို MCCB Breaker ၏ အထွက်ငုတ် ၁ နှင့်လည်းကောင်း၊ Relay ၏ Pin နံပါတ် ၃ နှင့် ၂ တို့ကို MCCB Breaker ၏ အထွက်ငုတ် ၂ နှင့်လည်းကောင်း ဆက်သွယ်ပါ။
+ ဝါယာ ဆက်သွယ်မှုများအား မှန်ကန်စွာ ပြန်လည်စစ်ဆေးပါ။ အပေါင်း အနုတ် မှန်ကန်စွာ တပ်ဆင်ထားခြင်း ရှိ မရှိ စစ်ဆေးပါ။ 
+ မှန်ကန်ကြောင်းစစ်ဆေးပြီးပါက Battery ပါဝါငုတ်တို့ကို MCB Breaker ၏ အထွက်ငုတ် ၁ နှင့် ၂ တို့တွင် ဆက်သွယ်ပါ။
+ Solar Panel ၏ နီနက်ကြိုးကို Solar Charge Controller ၏ Solar ပုံပါအဝင်ငုတ်တို့တွင် မှန်ကန်စွာ ဆက်သွယ်ပါ။
+ Main AC (EPC) မှ N နှင့် L တို့ကို MCCB Breaker ၏ အဝင်ငုတ် ၁ နှင့် ၂ တို့တွင် ဆက်သွယ်ပါ။
+ ဝါယာကြိုးများ မှန်ကန်စွာ ဆက်သွယ်ပြီးပါက MCB Breaker နှင့် MCCB Breaker တို့ကို ပြန်လည်ဖွင့်ထားပါ။ 

## Model 02 (Schematic and Pictorial Diagrams )
![Model 02 Schematic](https://github.com/maungnelynnaung/indra-mini-backup-power/blob/main/model_02_schematic.jpg)
![Model 02 Pictorial](https://github.com/maungnelynnaung/indra-mini-backup-power/blob/main/model_02_pictorial.jpg)

### Model 02 တပ်ဆင်နည်း 

+ ပါဝင်ပစ္စည်းများကို နေရာချထားပါ။
+ MCCB Breaker အား ပိတ်ထားသည့် အနေအထားတွင်ထားပါ။
+ Battery Charger ၏ AC ပါဝါ ကြိုးနှစ်စ ကို MCCB Breaker ၏ အထွက်ငုတ် ၁ နှင့် ၂ တို့တွင်ဆက်သွယ်ပါ။
+ Inverter ၏ AC အထွက်ကြိုးနှစ်စ မှ တစ်စ စီကို Relay ၏ Pin နံပါတ် ၄ နှင့် ၅ တို့ကိုဆက်သွယ်ပါ။
+ Relay ၏ Pin နံပါတ် ၈ တွင် AC Voltmeter ၏ ပါဝါကြိုးတစ်စ နှင့် AC Outlet ၏ ပါဝါကြိုးတစ်စ N တို့ကိုဆက်သွယ်ပါ။ ထို့နောက် AC Voltmeter မှ ကျန်ပါဝါကြိုးတစ်စ နှင့် AC Outlet ၏ ကျန်ပါဝါကြိုးတစ်စ L တို့ကို Relay ၏ Pin နံပါတ် ၁ တွင်ဆက်သွယ်ပါ။
+ Relay ၏ Pin နံပါတ် ၆ နင့် ၇ တို့ကို MCCB Breaker ၏ အထွက်ငုတ် ၁ တွင်ဆက်သွယ်ပါ။ထို့နောက် Relay ၏ Pin နံပါတ်၂ နှင့် ၃ တို့ကို MCCB Breaker ၏ အထွက်ငုတ် ၂ တွင် ဆက်သွယ်ပါ။
+ Battery Charger ၏ အားသွင်းကြိုးနှစ်စ ကို Battery ၏ ငုတ်များတွင် မှန်ကန်စွာဆက်သွယ်ပါ။
+ Inverter ၏ ပါဝါကြိုး နှစ်စ ကို Battery ၏ ပါဝါငုတ်တို့တွင် မှန်ကန်စွာ ဆက်သွယ်ပါ။
+ Main AC (EPC) မှ L နှင့် N ကြိုးတို့ကို MCCB Breaker ၏ အဝင်ငုတ် ၁ နှင့် ၂ တို့တွင် မှန်ကန်စွာ ဆက်သွယ်ပါ။
+ အပေါင်း အနုတ် မှန်ကန်စွာ တပ်ဆင်ထားခြင်း ရှိ မရှိ စစ်ဆေးပါ။ 
+ ဆက်သွယ်မှုများ မှန်ကန်စွာ ပြန်လည်စစ်ဆေးပြီးပါက MCCB Breaker ကို ပြန်လည်ဖွင့်ထားပါ။

## Model 03 (Schematic and Pictorial Diagrams )
![Model 03 Schematic](https://github.com/maungnelynnaung/indra-mini-backup-power/blob/main/model_03_schematic.jpg)
![Model 03 Pictorial](https://github.com/maungnelynnaung/indra-mini-backup-power/blob/main/model_03_pictorial.jpg)

### Model 03 တပ်ဆင်နည်း 

+ ပါဝင်ပစ္စည်းများကို နေရာချထားပါ။
+ MCB Breaker အား ပိတ်ထားသည့် အနေအထားတွင်ထားပါ။
+ Solar Charge Controller ၏ Battery ပုံပါ အပေါင်းငုတ်နှင့်အနုတ်ငုတ်တို့ကို MCB Breaker ၏ အဝင်ငုတ် ၁ နှင့် ၂ တို့ဖြင့်ဆက်သွယ်ပါ။
+ DC Voltmeter ၏ အပေါင်းငုတ်နှင့် အနုတ်ငုတ်တို့ကို MCB Breaker ၏ အထွက်ငုတ် ၁ နှင့် ၂ တို့ဖြင့်ဆက်သွယ်ပါ။
+ Inverter ၏ ပါဝါ အပေါင်းငုတ်နှင့် အနုတ်ငုတ်တို့ကို MCB Breaker ၏ အဝင်ငုတ် ၁ နှင့် ၂ တို့ဖြင့်ဆက်သွယ်ပါ။
+ AC Voltmeter ၏ ပါဝါငုတ်တို့ကို AC Outlet ၏ ပါဝါငုတ် L နှင့် N တို့ဖြင့်ဆက်သွယ်ပါ။
+ Inverter ၏ AC အထွက်ငုတ် ကို AC Outlet ၏ ပါဝါငုတ် L နှင့် N တို့ဖြင့်ဆက်သွယ်ပါ။
+ ဝါယာကြိုး ဆက်သွယ်မှုများ မှန်ကန်မှု ရှိ/မရှိ သေချာစွာ ပြန်လည်စစ်ဆေးပါ။ အပေါင်း အနုတ် မှန်ကန်စွာ တပ်ဆင်ထားခြင်း ရှိ မရှိ စစ်ဆေးပါ။ 
+ Battery ၏ အပေါင်းငုတ်နှင့် အနုတ်ငုတ်တို့ကို MCB Breaker ၏ အထွက်ငုတ် ၁ နှင့် ၂ တို့ဖြင့်ဆက်သွယ်ပါ။
+ Solar Panel မှ နီနက် ဝါယာ ကို Solar Charge Controller ၏ Solar ပုံပါ နီနက် အဝင်ငုတ်တို့တွင်ဆက်သွယ်ပါ။
